## [Červen](2023.md) <!-- omit in toc --> 

- [1.6. Col du Pourtalet aneb Cesta tam a zase zpátky](#16-col-du-pourtalet-aneb-cesta-tam-a-zase-zpátky)
- [2.6. Francouzská kolébka katolického hnusu](#26-francouzská-kolébka-katolického-hnusu)
- [3.6. Špatně naskriptovanou krajinou](#36-špatně-naskriptovanou-krajinou)
- [4.6. Francouzská Lodž](#46-francouzská-lodž)
- [5.6. Deštěm, pískem, koridorem](#56-deštěm-pískem-koridorem)
- [6.6. Strasti jak v Asii](#66-strasti-jak-v-asii)
- [7.6. Moře a malý Řím](#76-moře-a-malý-řím)
- [8.6. Na břehu Rhony](#86-na-břehu-rhony)
- [9.6. Vietnam vibes](#96-vietnam-vibes)
- [10.6. Na skok do zelenější budoucnosti](#106-na-skok-do-zelenější-budoucnosti)
- [11.6. Švýcarská deziluze](#116-švýcarská-deziluze)
- [12.6. Lepší se to](#126-lepší-se-to)
- [13.6. Konečně to správné Švýcarsko](#136-konečně-to-správné-švýcarsko)
- [14.6. Přes vesničky](#146-přes-vesničky)

### 1.6. Col du Pourtalet aneb Cesta tam a zase zpátky

Nepřekvapivě mi byla zima a neustále jsem se budil. Nemohla za to jen zima, ale i bouře a blesky. Alespoň, že jsem se hecnul k tomu vyšlápnout si kopec až k altánu. Pod tarpou bych zhebl určitě.\
Nekdy po osmé ránu už se konečně vzduch ohřál dost na to, aby jsem vylezl ze spacáku. Posnídal jsem briošku a jablko a zahřál se chvilkou cvičení. Při každém pohybu mi docházelo, jak moc mě všechno bolí. Vypadalo to, že bude zase pršet. Google byl názoru, že celý den. Nemělo tedy smysl setrvávat na místě déle.\
Vyrazil jsem opačnou cestou než večer. Byla sice delší, ale vedla po vrstevnici až do opuštěného lázeňského městečka, kterým jsem projel předchozí den. Část sjezdu do Laruns jsem si pro velký úspěch dal ještě jednou akorát, tentokrát nebyl déšť tak silný. Bylo třeba dobít baterie. Mobil umřel úplně, power banka taky, hodinky měly 1% a laptop asi 30%.\
Nejživěji působil bar/trafika L'Aveture plný důchodců vsázejících loto. Paní sice neuměla anglicky, ale kafe mi přinesla a na zásuvku ukázala s úsměvem. Co víc si přát.\
Před započetím stoupání na Col du Pourtalet, jehož vrchol byl zároveň státní hranicí se Španělskem a jeho překročení by ukončilo mou francouzskou část cesty jsem se zastavil v Intermarché, nakoupit si nějakou energii. V sekci pečiva měli tousty, jako z domácího toustovače. Super.\
Najeden, vydal jsem se do kopce. Minul jsem nějakou francouzskou ceduli, tvrdící, že Col du Pourtalet je zavřený pro něco co překladač přeložil jako stroužky česneku. Auta s francouzskou ale i španělskou SPZ ale ceduli bez povšimnutí objížděla. To ve mně vzbudilo dojem, že je všechno v cajku.\
Cesta byla zase trochu jiná, než ty předchozí. Pyreneje jsou ráj na zemi. Tentokrát jsem jel průsmykem a hluboko pod stezkou hučela řeka. Podél té se stoupalo a před téměř sto lety tam francouzi postavili sérii přehrad a vodních a přečerpávacích elektráren. Klobouk dolů před těmi vizionáři.\
U nejvyšší přehrady, která byla zároveň největší byl nádherný výhled a na její opačné straně byla zrovna spuštěná lanovka. Nedalo mi to a jezero jsem objel abych zjistil zda se můžu svézt. Stoupala až někam ke dvěma tisícům a nahoře byl prý nejvýše položený vláček.\
Vláček mě nelákal, kór když vstupenka do něj stála asi 30€. Ale za lanovku chtěli 8€ a to mi přišlo, že je fér. U milé holčiny s kulatým obličejem jsem nakoupil lístek a dozvěděl se, že přes Pourtalet se nedostanu. Prý zřejmě ani na kole. To nebyly dobré zprávy, ale naději jsem ještě měl.\
Jízda lanovkou byla super a výhled z ní parádní. No a nahoře to bylo ještě lepší. Vláčkem bych asi mohl jet i bez drahého lístku, protože personál nahoře měl lístky úplně na salámu. Stejně tak bezpečnost. Proto jsem se pěšky vydal na vrchol hory. Nebyl to žádný těžký výšlap. V mých teniskách v poho. Výhledy cestou byly ale naprosto neskutečné. Na úplném vrcholu na mě přišel mrak a tak jsem se zas vydal dolů pro případ, že by mrak houstl a já neviděl na cestu. I tak těch 8€ stálo za to.

![image](1_1.jpg)

Dole jsem opět nasedl a vydal se ke státní hranici. Ještě asi 5 kilometrů to šlo, ale pak jsem narazil na zátaras. Byl tam od 5 května. A mapy o něm nevěděly. Od 5 května!

![image](1_2.jpg)

Internet v těch oblastech nebyl, takže jsem nemohl vygooglit jak vlastně kamení na cestě, které zmínila holčina u lanovky vypadá. Nakonec jsem se rozhodl, že asi nechci platit za vrtulník, který by na mě francouzi tutově poslali, kdyby mě někdo zahlédl zátaras objíždět, a vydal jsem se dolů. Sjezd to byl neskutečný. Poprvé mi na cestě dolů nepršelo a já mohl jet normálním tempem. Brzdil jsem sice, mám pud sebezáchovy, ale ne tak přehnaně jako za deště. Nemohl jsem uvěřit, že tu samou cestu jsem vyjel nahoru.\
Rychlá konzultace s mapou mi prozradila, že objížďka by mi zabrala 3 dny. *Mrdat na Camino!* pomyslel jsem si. Pojedu domů. Ušetřím si tak strasti s posíláním kola, cesta to taky bude pěkná a místo Portugalska uvidím Švýcarsko.\
Projel jsem skrz mně už velmi dobře známé Laruns a vydal se hledat lepší spaní, než předchozího večera. A usmálo se na mě štěstí. Našel jsem opuštěnou stodolu, kde se na půdě dala hezky pověsit hamaka mezi dvě krokve.

![image](1_3.jpg)

### 2.6. Francouzská kolébka katolického hnusu

Šly na mě nějaké noční můry. Vzbudil jsem se hned několikrát a výjevy ze snů, kde se nějací lidé dobrovolně mučili mi nějak nedávaly spát. Což byla velká škoda, protože ve stodole bylo sucho a tak akorát teplo na spaní. Možná, že to byl nějaký mentální proces související s rozhodováním, zda to otočit do Prahy. Jestli ano, tak to zafungovalo. Rozhodl jsem se vrátit do Tarbes, tam naplánovat kudy pojedu a stáhnout offline mapu.\
Mohl jsem jet přes Lurdy, které máma zmínila. Nebyla by to až tak velká zajížďka. Taky jsem mohl jet buď po silnici, či starou vyhlídkovou cestou. Zvolil jsem to druhé. Během první poloviny jsem neměl vodu, žádná napajedla jsem neviděl a žízeň jsem neměl takovou, abych jí loudil u lidí. Řekl jsem si, že v jedné z vesnic cestou potkám pítko.\
A pítko jsem potkal. Taky jsem si dal café au lait a dal sušit věci ven na kolo během jeho konzumace. Slunko začalo pálit. Ne úplně jedovatě. Tak akorát na dorovnání opálení pod tričkem, které jsem na druhou polovinu cesty do Lurd sundal.

![image](2_1.jpg)

Tentokrát předem neavizovaná uzavírka cyklocesty mě ale vytočila. Řekl jsem si ne-e, objel zátaras a jel po potrhaném asfaltu a podcházel popadané stromy. Až tak děsivý to nebylo. Bylo to tam jen aby se zbavili odpovědnosti.\
Lurdy mě vyloženě znechutily. Byla to stánky s cetkami protkaná kolébka katolického hnusu. Řím je proti tomu naprosto decentní. Tohle bylo katolické Las Vegas. V centru jsem se zdržel jen na dobu nutnou k vymotání se odtud. 

![image](2_2.jpg)

Sluníčko ale začalo být velmi intenzivní a tak jsem se na dvě hodinky schoval do McDonald's, kde jsem dobil baterie a dal se do zápisu dní posledních. I přes posezení na kávě předchozího dne, nabíral deník dluh.\
Během psaní se rozpršelo, když ale déšť ustoupil, rozhodl jsem se, že je na čase vyrazit do Tarbesu. Nebylo to nejblíž a já si tam chtěl v Decathlonu pořídit lano pro hamaku. Věšet na šňůrky od stříšky nebylo optimální. Snad poprvé za cestu mi foukalo do zad. Cesta byla rovná a já tak frčel kolem Tarbeského letiště rychlostí přesahující 30 km/h.
Dekáč prodává lana na míru. Náctiletý Luis mi ho páječkou uřízl a trochu nejistě mi podal lísteček s kódem a informací, že pokud kód nebude fungovat, mají na kase zavolat jeho jméno. Místo robopokladny jsem šel ke dvěma holkám, které anglicky neuměli zbla a nakonec mi podali klávesnici, abych se přihlásil do svého účtu. Prý se to při prodeji lana musí. Možná kdybych si chtěl uvázat smyčku nebo tak něco.

![image](2_3.jpg)

S potrhaným tričkem jsem v Lidlu musel otevírat batoh a dokázat tak, že nejsem čórka. Najedený a s novým lanem jsem projel Tarbes od Západu na Východ po ulicích, které už mi byly známé a za městem vystoupal odporný kopec. Sotva jsem byl na jeho vrcholu rozechcalo se. Schoval jsem se do přístřešku na dříví u domu, ve kterém rozhodně někdo byl, neb tam běžela televize. Když jsem zazvonil na zvonek, nikdo mi neotevřel. Nebyl to tedy přístřešek pro mně.\
Když se déšť roztrhl, Rozhodl jsem se přespat venku pod tarpou, když už jsem měl to nové lano.

### 3.6. Špatně naskriptovanou krajinou

Stříška fungovala. Blbý bylo, že ještě ráno byla od deště mokrá a v takovém stavu jsem jí musel zabalit. Okcitánie je francouzská vysočina. Přesto, že jsem opustil pyreneje, během dne jsem toho nastoupal asi tak stejně, jako kdybych v horách zůstal.\
Můj narychlo ušitý plán jet domů znamenal ujet něco přes 1700 kilometrů během dvaceti dní. Bylo třeba do toho šlápnout a mezi mnou a městem Toulouse byly jen kopce a vesnice. A kde jsou jen vesnice, tam je špatný asfalt. Vůbec ta cesta byla absurdní. Dala by se popsat algoritmem: Serpentina do kopce, napřed do leva pak doprava, pravděpodobně lesem -> vesnice -> kopec dolů na poli -> opakuj. Tenhle vzorec prošel dobře osmkrát. Do toho bylo fakt horko. Naštěstí mi hodný pán, nemluvící ani slovo anglicky, načepoval vodu do lahví.\
Oběd jsem si pořídil v Intermarché a považuju ho za kauf století.

- 3 sendviče s kuřecím
- Obří kus Brie
- litr čerstvé jablko-borůvkové šťávy
- 2 banány
- vaničku rajčátek

za 127 korun! Většina toho byla ze slevněnky, ale hej! Kopce a špatný terén se ještě chvíli opakovaly, ale když jsem přejel na okresku D632, mírně se to zlepšilo. Jenže přišel déšť. Další den, který potvrzuje, že tak to v podpyrenejí prostě chodí. Dopo horko, odpo bouřka.\
Co mě taky zamrzelo, byl fakt, že místní řeky nebyly tak čisté, jako v horách. To je vlastně mírné tvrzení. Byly barvy Café au Lait. Něco v čem se fakt nechceš koupat.\
Čekání než se mrak vyprší jsem ale zužitkoval. Telefonoval jsem si se Sabinou, která se definitivně přestěhovala do Prahy. Týden před mým příjezdem odjíždí na katamarán. Bála se ponorky, ale se ponorku se Sabinou si neumím představit. Až do toho telefonátu jsem si to neuvědomil, ale má spoustu společných vlastností s Nikitou.

![image](3_1.jpg)

Jet až do Toulouse nemělo smysl. Za prvé, bylo to víc než 100 kilometrů a za druhé, co bych tam tak asi večer dělal. Zakotvil jsem v lese u nějakého malého města 20 kilometrů před Toulouse. Zase to vypadalo, že bude pršet a tak jsem si postavil stříšku.

### 4.6. Francouzská Lodž

Ráno mi opět trvalo se vykopat a poklidit všechny svoje krámy. Vyrážel jsem až v půl desáté. Můj plán ale stejně byl jen dojet do Toulouse, projet si centrum, sednout si na kávu a nabrat trochu sil.\
Do centra už to bylo jen 20 kilometrů a stačilo jet rovně. První věc která mě překvapila byl fakt, že domy jsou z pohledových cihel jako v Lodži. Obzvlášť v centru. Taky jsem se úplně zamiloval do zhumanizovaného mostu, kde jeden z původních směrů byl cyklostezka a druhý prostor pro lavičky, lehátka a květiny. Přesně dle plánu jsem se asi hodinu motal centrem, fotil si červené budovy a nakonec se posadil v kavárně na hlavní třídě. Tam jsem pomalu popíjel kávu, dopisoval deník a nabíral energii z mrkvového dortíku.

![image](4_1.jpg)

Na hlavní třídě jsem i poobědval. Dál mi ale přišlo, že v Toulouse se nemá smysl zdržovat, když je přede mnou ještě 1600 kilometrů a vypadá to, že odpoledne nebude pršet, jak je tomu v Okcitánii zvykem. Zmatenými mapami.cz jsem se tedy nechal odnavigovat z centra ven a vyrazil směr Montpellier. Až do šesti bylo pěkně. Pak přišla přeháňka, kterou jsem přečkal na autobusové zástavce a pak zas přišlo sluníčko.\
Ve vesnici St. Felix jsem doplnil vodu. Byla to ves na šíleném kopci s velmi historickým náměstím, na kterém se přes den konal nějaký hudební festival s vínem. Když jsem ale dorazil, už bylo skoro všechno sklizené a na náměstí sedělo jen pár opilců. Dojedl jsem chleba s nuttelou a říkal si, že přece jen by to ještě chtělo nějaké bílkoviny k večeři. Byla neděle, což znamená, že obchody byly zavřené. Ve městečku Revel, pár kilometrů dál po cestě, měl být otevřený SPAR. K tomu jsem se nakonec nedostal. Potkal jsem mekáč a dal si McChicken a salát. Dle nutriscore nejzdravější věc co v McDonaldu lze koupit.

![image](4_2.jpg)


Večer se mi nechtělo stavět stříšku. Přece jen to trvá docela dlouho a ráno jí sklízet trvá ještě dýl. Řekl jsem si, že se uchýlím pod nějakou střechu. Během dne jsem potkal několikero otevřených stavení pro kombajny a traktory stojící vedle pole. Po mém výjezdu z města Revel jsem ale projížděl okcitánskou krajinou dobrých 20 kilometrů a žádné takové stavení nenašel. Alespoň jsem ale ukousl jistou část z trasy. Při západu sluníčka se jelo dobře. Byl chládek, ale ještě bylo vidět.\
Nakonec jsem skončil na u kostelíka, kde tekl potůček a dva kluci s pruty na ryby lovili.. něco ze stromu? Moc jsem to nepochopil. Nahazovali těmi dvěma pruty háček na strom uprostřed štěrkového parkoviště a měli z toho hroznou srandu. Anglicky ale neuměli zbla. Někdy po desáté je to přestalo bavit, optali se mě jestli mám oheň a když zjistili že nikoliv zavolali si kámoše, který pro ně přijel potuňěným hatchbackem.

![image](4_3.jpg)

Počasí se shodovalo na tom, že pršet nebude a tak jsem se natáhl pod širák. Kdyby přece jen sprchlo, byla tam nepříliš hezká plechová bouda připomínající autobusovou zastávku. karimatku jsem si ale položil na čerstvě posekanou trávu a při takové vůni se usíná dobře.

### 5.6. Deštěm, pískem, koridorem

Ráno na všechno, včetně mě ve spacáku padla rosa. Ne že bych nečekal, že se to stane, ale byla to mírná otrava. Co ale byla otrava velká byl zvoník v místním kostelíku. Sedmou ranní začal vyzvánět v 6:57 a skončil v  7:09. Asi byl placený od úderu. Slunce už ale vylézalo, takže jsem se vysoukal ze spacáku, ocenil svůj nový nafukovací polštářek a dal věci sušit na větve stromu, na kterém předchozího večera kluci lovili bůhvíco.\
Potůček byl na rozdíl od většiny, které jsem cestou potkal, průzračný. Ranní ledová koupel je vždy dobrý volba. Když jsem si to překračoval přes silnici jen v trenkách a s ručníkem v ruce, způsobil jsem pozdvižená obočí několika řidičů v projíždějících autech, ale silnici od potůčku oddělovala zídka, takže můj neopálený zadek by zraku řidičů ušetřen.\
Posnídal jsem banán, jablko a pečivo s vanilkovým krémem ze sámošky ve vesnici o pár kilometrů dál a vydal se do města Mazamet dát si kávu. Závislosti na kávě se na cyklocestě zbavit nedá. Vlastně se spíš prohloubí. V kavárně na malém náměstíčku jsem se připojil k první rychlé wifi ve francii. Zazálohoval jsem tak fotky, ale vybil baterie. Laptop už nevydrží co kdysi. Inu mám ho už pár let. A datově náročné WiFi operace iPhone vybíjí víc než cokoliv jiného.\
Z Mazametu jsem vjel do hor jménem Massif Central. Česky Francouzské středohoří. Mohl jsem jet buď po silnici plné aut, nebo po písečno-štěrkové cestě jménem Voie Verte. Po asi půl kilometru na silnici jsem přesedlal na písek. Po asi dvou kilometrech začínalo být jasné, že Voie Verte je trasa po zrušené železnici. Byla rovná, mírně stoupala a čas od času se přes ná klenul kamenný obloukový most. Po dalších dvou kilometrech se rozechcalo. A to tak, že během asi pěti minut jsem byl nažmach. Napřed oblečení, potom boty. V tom momentu začalo být jedno, zda jedu nebo čekám. A tak jsem si nasadil pláštěnku. Zamával elektrocyklistovi, se kterým jsem se míjel a který to kvůli dešti otočil domů a vyrazil do hor.

![image](5_1.jpg)

Vlastně to docela šlo. Můj milovaný hyperglide vydával zvuky, jako když v Karlíně melu kávu ručním mlýnkem. Díky tomu, že stoupání bylo velmi mírné, se to ale dalo nějak zvládnout. Kolem mě začaly růst hory. Občas jsem projížděl tunelem ve kterém byla senzorem aktivovaná světla. Tunel pod nejvyšší horou byl opravdu dlouhý. Třeba kilometr.\
Chvíli jsem konverzoval s cápkem, co jel na kole a táhl za sebou vozík. Moc nám to nešlo. Já francouzsky neumím a on zas neuměl moc anglicky. Ale byl to vtipálek, to bylo jasné.
Nakonec jsem stezkou Voie Vert zabil celý den. Výhledy na horská historická městečka ale stála za to.\

![image](5_2.jpg)

Obzvlášť jedno s věží a obloukovým mostem, kde jsem doplňoval vodu. 

![image](5_3.jpg)

Večer jsem byl nucen uchýlit se k hamace a tarpě. Pršet sice přestalo, ale černé mraky se přese mne valily dál. Všechny stromy na odpočívadle kam jsem se uchýlil od sebe byly 5 kroků. Musel jsem zavázat lana nezdvojeně přes osmičku. Chvíli mi trvalo, než jsem si vzpomněl, jak se to vlastně dělá.

### 6.6. Strasti jak v Asii

Nakonec nepršelo. Když jsem si ale sedl na kolo, něco bylo špatně. Pode mnou byl téměř dokonalý asfalt. Vypadalo to, že jedu z kopce, ale makal jsem a jel jsem 13 km/h. Zkoumal jsem, co by mohlo být špatně, ale na nic kromě písku úplně všude jsem nepřišel. Zřejmě jsem ale nejel z kopce. Dle mapy jsem měl nastoupat 420 metrů předtím než přijde skopec. Krajina prostě jen mátla... A já byl grogy po jízdě deštěm po písku.\
Když přišel skopec, kolo jelo přes 40 docela v klidu. V Hyper-U jsem nakoupil 2 čokorolky, banán a skyr k snídani a u kafe trochu dobil baterie.\
Čekalo mě nastoupat půl kilometru. Měl jsem 3 trasy, kterými bych se dostal do Montpellier a všechny tři vedly přes stejnou podlouhlou horu. Vybral jsem tu největší a potkal na ní asi 5 aut. Zato jsem dvakrát měnil duši. Poprvé jsem našel díru a zalepil jí. Podruhé prostě jen ucházela. Sebralo mi to mrtě času.

![image](6_1.jpg)

Krajina kolem mě se změnila. Najednou všechno vypadalo jako v Zadaru. Ještě další hodinu mi trvalo dostat se do centra Montepellier. A musím říct, že takhle nezvládnou cykloinfrastrukturu jsem ještě ve francii neviděl. Bylo to horší než Praha. Jenže.. jak jsem jel dál, začínal jsem chápat čím to je. Montepellier je úplně chatoický. Vlastně připomíná Hanoi. Nikdo nerespektuje světla, všude je špína a horko. Mezi tím jsou obří historické budovy. Lidé jezdí na kole po chodnících, tramvajových pásech, v silnici v protisměru. Chodci proudí úplně všude. Prostě nářez. Montepellier mě nadchl.

![image](6_2.jpg)

Nadchl mě i svou "Letnou". Skejťáci na promenádě, výhled na akvadukt, obří platany. Rozhodl jsem se, že se sem někdy vrátím na dýl. Třena na nějaký couchsurfing. Chtělo by to někoho, kdo to město zná.\
Nechal jsem se odnavigovat skrz město až do ikey. Přesně v duchu Montepellieru, mě mapy táhly úplně bizární cestou. Třeba obchodní pasáží, dřevěným mostem pro tramvaje, který z ničeho nic končil, z cyklopruhu na čtyřproudku skrz podzemní parkoviště.\
V ikee k vegetariánským koulím neměli kaši, zato si člověk mohl dát tabbouleh či ratatouille. Narozdíl od Bordeaux si člověk mohl dát kávu s mlékem, nebo kakao. Druhé zmíněné jsem si dal asi 5x. V mapě jsem našel jezero kousek ode mě. Přišlo mi to jako správné místo k táboření. Když se mi dobila baterie, vyrazil jsem k němu. Možná jsem taky měl zjistit, kudy se k němu jede. Ušetřil bych si tak cestu okolo něj po odporném štěrku a hned na začátku bych zjistil, že je na soukromém pozemku a nedá se v něm koupat. Škoda, vypadalo hezky modře.

![image](6_3.jpg)

Ze strany vstupu byla vinice. A u vinice pár stromů, na které by šla pověsit hamaka a nebyl bych úplně na očích místních vinařů. Když jsem se k nim přibližoval, vyjel proti mě auťák a před ním utíkal malý bígl. Myslel jsem, že páníček je bídák a takhle ho venčí, jenž když jsem si pověsil spaní, přišel pes za mnou. Prostě byl asi místní a vinice plot nemají.

### 7.6. Moře a malý Řím

Žádný vinař mě v noci nepřišel vyhodit. V půl sedmé mě probudil start nějakého obřího letadla a světlo už mi nedalo spát. Cítil jsem se ale překvapivě odpočatý. Rozhodně víc, než když mi hodinky pár dní zpátky snad poprvé v životě naměřily 100 body battery bodů. Probuzen, nemělo smysl ztrácet čas. Dnešek byl totiž jediný den, kdy jsem se mohl vykoupat ve středozemním moři. Respektive.. nikdo mě nenutil nejet podél něj déle. Ale přišlo mi, že jet podél Rhony bude lepší. Sbalil jsem tak svých pět švestek a objel letiště, které stálo mezi mnou a mořem. Cestou jsem se domluvil Marťou, že mi půjde zalít kytky. Vlastně se tam prý chystala i bez mého připomenutí. To mě zahřálo u srdíčka.\
Pláž byla z jemného písku a voda teplá. Skoro nikdo tam v půl deváté ráno nebyl. Barman mi prozradil, že sprchy nikde široko daleko nejsou, takže po koupání zůstanu slaný. Škoda, ale pořád lepší slaný, než smradlavý. To platilo i o mém oblečení. Triko, trenky a ponožky jsem důkladně propral, pověsil na kolo k usušení a ještě chvíli se plácal ve vlnách.

![image](7_1.jpg)

Když mi plavky uschly jakž takž, nasedl jsem a po pobřežní cyklostezce se vydal do Nimes, města zachovávajícího si ráz starověkého říma. Cestou jsem se ještě zastavil pro snídani ve Sparu, chleba v Lidlu a kafe au lait v nějaké kavárně v přístavním městě Aigues-Mortes. Bez kávy jsem jel nějak pomalu a bez elánu. Jak ale kofein osedlával mé receptory adenosinu, nabíral jsem tempo. Značná část cesty vedla podél kanálu a malá část dokonce na ostrovním pruhu mezi kanálem a mořskými sádkami, což působilo opravdu zvláštně.

![image](7_2.jpg)

K jízdě jsem si pustil Kryštofa a Vojtu. Jako hosta měli pána co založil první kliniku s využitím psychadelik. Z prvu jsem si říkal, že to není téma úplně pro mě, ale byl to rozhovor nad míru zajímavý. Vždycky když je poslouchám , uvědomím si, že jsem rozbitý. Taky si ale uvědomím, že všichni jsme rozbití. A že je asi tak milion věcí co s tím dělat, ale je třeba něco dělat.\
Pln takového rozjímání jsem dorazil do Nimes. Opravdu mělo římský nádech. Například koloseum tam bylo. Ale taky to byla francie. Jako nejlepší způsob trávení času v Nimes mi přišlo, sednout si na náměstí s kašnou, výhledem na Notre-Dame, koupit si ještě jedno kafe a sledovat dění okolo sebe. Náměstí totiž hodně žilo. Děcka si hrála s míčem, lidé chodili sem a tam a cyklisté mezi nimi kličkovali. A navrch toho bylo krásně. Už dlouho nebylo tak krásně.

![image](7_3.jpg)

Den ale byl ještě dlouhý a cesta do Prahy taky. Bylo třeba přiblížit se Avignonu.\
Poměrně přímou ale ne až tak velkou silnicí jsem vyjel z města na sever. Většinu času jsem klesal a kochal se výhledem na skaliska kolem mě. K večeři jsem si koupil toast, salát a skyr. Toast a salát jsem snědl přímo před Lidlem a se Skyrem vyrazil do oblasti za 
městečko Remoulins, neb tam byla řeka u které chillovali lidé. Spálil jsem se ale. Lidé byli na nějakém soukromém kemp plácu a celá oblast byla soukromá plná nějakých oplocených sadů a vrčících psů za ploty s nápisy *Accés Interdit*. Inu projel jsem Remoulins ještě jednou a na opačné straně se usídlil v řadě stromů mezi dvěma vinicemi.\
Byli jsme s Míšou domluvení, že si zavoláme. Povídali jsme si 2 hodiny. Na vteřinu přesně, protože po dvou hodinách síť náš hovor přerušila. Nevěděl jsem, že to tak funguje. Respektive, vybavuji si, že Bečvář něco takového říkal, ale asi jsem se s tím ještě nesetkal. Míša to věděla a varovala mě. Bodejť, dělá v T-Mobilu.

### 8.6. Na břehu Rhony

Přisuzuji to té kávě na náměstí v Nimes. Co konkrétně? Inu to, že jsem se vůbec nevyspal. Budil jsem se a nemohl usnout. Přemýšlet o smyslu života, jako Míše která předchozí noc nemohla spát a koukala do stropu, se mi ale úplně nechtělo. Po čtvrté ráno mé nespavosti nasadil korunu zemědělec v traktoru, který vyjel na vinici hnojit postřikem. Nad ránem se mi ještě na chviličku podařilo usnout, ale východ slunce mě opět probudil. Inu, v 6:30 jsem byl zabalený a v 7 po ranní józe jsem vyrážel. Trochu hloupě skrz bodláky.\
Do Avignonu zbývalo 20 km. Vzal jsem to po velké silnici a všechna auta co mě cestou předjela jsem zase já předjel v obří koloně před branami města.\
Branami doslova. Avignon má historické opevnění.

![image](8_1.jpg)

Historické centrum je ale docela malé. Rozkládá se kolem Papežského paláce a v podhradí je pár desítek malých uliček, ve kterých jsem se rozhodl trávit dopoledne.\
V Carrefouru jsem koupil bagetu a brie k obědu, půlku toho snědl hned, půlku si schoval na cestu a vydal se na sever podél Rhony. Cestou jsem potkal paní co trénovala na přechod Alp, byla povídavá a v případě, že bych neměl přístřeší, me zvala k sobě domů. Přede mnou byl ale ještě velký kus cesty. Navíc se vítr obracel v můj prospěch. Když jsem dojídal zbytek Brie s bagetou, zastavila u mně paní v SUV. Chvilku jsem nechápal o co jí jde, ale prostě mi jen chtěla popřát dobrou chuť. Ve francii SUV neřídí blbý píče, ale milé paní.\
Na pravo ode mě v dáli jsem začínal vidět Alpy. Nebyly zrovna malé, spíš naopak. Obviously! Nalevo na břehu Rhony byly Atomové elektrárny. Hned dvě jsem ten den potkal. Trochu to té řece ubírá na romantice.

![image](8_2.jpg)

Vítr mi pomáhal a do mě se vkrádal pocit, že bych mohl dojet až do Valence. To by dělalo skoro 150 kilometrů. Nakonec ale vyhrál rozum a já skončil v nějakém malém městečku, kde měli u řeky malý ale milý nepříliš rušný park. Google i Apple tvrdili, že pršet nebude, takže jsem si ustlal pod platanem.

### 9.6. Vietnam vibes

Zemědělské technice se asi nedá vyhnout ani v parku. A víno je zřejmě víc, než noční klid, protože až do půlnoci ze stavení za plotem parku vyjížděly nějaké traktůrky a rušili mě. Vítr prorokoval přeháňku, ale naštěstí žádná nepřišla. Ani zima mi nebyla. Dokonce jsem se ani nebudil. Stejně jsem se ale ráno cítil jak mrtvola.\
Asi jsem najel na vyšší potřebu kofeinu. Bez hamaky a stříšky se balí rychle. Akorát jsem musel tašky vynést do schodů a musel jsem uznat, že jsou odporně těžký. Posnídal jsem PB&J a vyrazil někam na kafe. Přišlo mi, že nejlepší bude dojet do Valence.\
Valence ode mně bylo 20 kilometrů po velké rovné silnici se stejnými patníky jako ve Vietnamu. Podél silnice byly továrny i podniky s jídlem, byla špinavá, na obzoru byly hory a bylo pod mrakem. Cítil jsem se úplně jako na QL1A.

![image](9_1.jpg)

Ve Valence byli všude cyklisté s taškami. Samí francouzi. Asi odtud vyráží na cyklostezku Via Rhona. Taky jsem přemýšlel, že bych po ní jel, ale bylo by to nejmíň 200 kilometrů navíc a zřejmě horší terén. Kdybych jel opačně tak možná, ale francie mě pomalu začínala štvát. V poměrně fancy kavárně jsem si dal cappucinno s mega sladkou cookie. Majitelé byli moc fajn. Když mi při odjezdu nalévali vodu, úsměv jim zářil a vtipkovali se mnou.\
I z Valence jsem pokračoval dál po poměrně velké silnici. Nebylo ale zbytí. Poslouchal jsem podcast Ptám se já z živého panelu o třicítce v Praze. Nejvíc sympatický mi byl Matěj z trojky, který na rozdíl od Pražského zastupitelstva vytáhl paty do západních měst a chápal, že takové opatření není jen o autech, ale hlavně o změně myšlení a návratu města lidem. Poslouchat takové názory zrovna ve francii, kde třicítka je, auta cyklisty a pěší vždy pustí a ještě se na ně usmějí, šlo velmi dobře. Ale asi to bude trvat ještě dekády, než se nějaká změna uděje, protože co Praha dělá je, že se ptá městských částí, zda-li stojí o návrh pravidel jak implementovat třicítky na jednotlivých komunikacích. O čemkoliv plošném u nás není ani náznak diskuse.\
Behem nákupu sendiviče k veřeři se něco stalo s mým kolem. Něvím jak se to stalo, ale pravá páčka přestala cvakat, takže převody padaly samy na ten nejtěžší. To byl průser nejvyššího kalibru. Páčky jsou to jediné, co jsem nechtěl rozebírat. Ale nebylo zbytí. Brnknul jsem Vláďovi, jestli mi dá nějaký rady, ale jeho Tiagry se moc rozebrat nedají. Nicméně mi poslal link na dokumentaci a já zjistil, že moje RSX rozebrat jdou fakt hodně. Pustil jsem se do toho a když jsem všechno vyndal ven a nějakým zázrakem nepoztrácel v trávě, vnitřek fungoval, jak měl. Dal jsem to tedy opět dohromady a nic. Tohle jsem zopakoval ještě několikrát, pokaždě jsem chápal víc a víc jak páčka funguje, ale proč sestavená necvakala mi bylo záhadou.

![image](9_2.jpg)

V mezičase přišla tma a hrozba deště. Za nákupákem, kde jsem koupil večeři byla skelěná budka pro kuřáky se stolkem. Nebylo moc co řešit. Vytáhl jsem karimatku, polštář a spacák a natáhl se na stůl.

### 10.6. Na skok do zelenější budoucnosti

Ve tři ráno se začala sjíždět auta na noční směnu do nákupáku. Budilo mě, ale taky se rozpršelo a tak jsem nechtěl svojí boudičku opouštět. V půl šesté na mě přišel sekuriťák. Na mé *Parle'tu anglais?* mi odpověděl, že ne. Ale nakonec jsme velmi špatně našli společnou řeč ve španělštině. Ptal se mě odkud jsem, kam jedu a co se mi stalo. Vysvětlil jsem, že *Mi bicicleta es roto.*. Ptal se mě, kdy tedy vyrazím a domluili jsme se na sedmou ranní. Před sedmou jsem již byl sbalený a když dorazil, vysvětlil mi, že mě musí vidět odjíždět. Byl to sympaťák.\
V Grenoble byl Decathlon. Můj plán byl, koupit si rotační páčku za 10€ a našroubovat jí na konec beranů. Čekala mě tak padesáti kilometrová cesta částečně proti směru, který jsem večer naplánoval bež přehazovačky. Někdo nahoře má smysl pro humor.\
Nakonec to ale nebylo tak zlé. Na začátku jsem mírně stoupal, ale pak přišlo klesání k řece a nádherná cyklostezka podél řeky s výhledem na Alpy. Cestou jsem poslouchal dík BWA o dopaminu. Kluci se hodně rozjeli, ale bylo to skvěý a poučný.

![image](10_1.jpg)

Gernoble má podobný vibe jako Singapur. Všechno je dokonalé. Auta jsou elektrická a jezdí po dokonalých silnicích s ještě dokonalejšími cyklopruhy. Na těch jezdí stejné množství kol jako je aut na silnicích. Všude je zeleň. Co pár bloků je hřiště. Každý druhý blok park. Na obzoru krásné hory. Čistý vzduch. Ticho takové, že všude je slyšet zpěv ptáků nebo zpěv prodavače v Carrefouru, který se usmívá od ucha k uchu. Cítil jsem zradu. Nějaký Black Mirror twist. Ale žádný nepřicházel.\
Decathlon otevřel 10 minut po mém příjezdu a měli co jsem potřeboval. Akorát jsem si uvědomil, že v boudě jsem nechal své nové brýle. Inu i ty měli. Páčku jsem teda kupoval na dvakrát, ale ta druhá opravdu šla přidělat na má řídítka.

![image](10_2.jpg)

Na oslavu jsem si šel dát kávu a něco k jídlu. I pekárna byla lepší, než jinde. A voněla! Tak nádherně, že to nedokážu popsat. Quiche a velká káva mě stály 5,6€, což by snad i v čechách bylo víc. Jestli budoucnost vypadá jako Grenoble, chci v ní žít už teď.\
Když jsem dojedl quiche a dopil kávu, vyrazil jsem do kopce. Zajížďka mi totiž přidala nejen kilometry co do vzdálenosti, ale i co do stoupání. Kilometry je asi přehnaný, ale vyšší stovky metrů určitě. Tím, že jsem ale mohl přehazovat, jsem se toho tolik nebál.\
V okolí začali přibývat cyklisté na ultra lehkých silničkách podobně jako v Pyrenejích. Hory co byly na městském horizontu rostly ještě do větších výšin a zanedlouho jsem i zasněžené vrcholky viděl. A to jsem na začátku nadával, že Francie je rovná! Postupoval jsem pomalu, ale vyrtvale a v jednom opravdu strmém momentu mi došlo, že stoupám na špatnou horu. Naštěstí jsem vyjel jen asi 850 metrů z kurzu.\
Po večeři (salátu, brie a dvou olivových tyček) jsem vyjel do kopce nad město Chambéry ve snaze najít si místo k přespání. Chvíli jsem se kochal výhledem na duhu a zasněžené Alpy za ní. Snažil jsem se je vyfotit, ale nedařilo se mi to.

![image](10_3.jpg)

Čerstvě posekaná louka ještě o trochu dál za městem zaujala mé oko. Počasí mělo být v noci přívětivé a spát u balíku slámy mi přišlo ideální. Na opačné straně louky ale byl dům a u domu auto. Trochu jsem se obával toho, že mě přijde někdo vyhodit. Vymysleli jsme to s Míšou tak, že během západu slunce budeme telefonovat a potom už nebudu vidět a když ráno vypadnu brzo, nikoho nenaštvu.\
Opřen o balík jsem si s ní povídal o cestování o hudbě. Prý jen tak někomu neříká co poslouchá. Lidi prý soudí. Během našeho hovoru dle plánu zapadlo slunce a nakonec nás síť opět nemilosrdně odřízla. Ještě jsem v rychlíku koukl na předpověď a objevil, že se změnila. Najednou mělo přšet. Natáhl jsem tedy celtu mezi dva balíky slámy a vměstnal se pod ní.

### 11.6. Švýcarská deziluze

Ještě že jsem si tu tarpu natáhl. V noci se opravdu rozpršelo. Zůstal jsem tak v suchu. Akorát jsem byl v kopci a sjížděl jsem z karimatky do strany a dolů. Žádný majitel na mě ráno nepřišel a já se po budíku v sedm v klidu sbalil, popřál Marťě všechno nejlepší a vyrazil na poslední den cesty Francií. Začínal jsem kopcem dolů, ale dlouho to nevydrželo. Stoupání, stoupání a stoupání. Cyklisté všude. Všeho věku.\
Posnídal jsem u Carrefouru. Banány, toustový chleba a Skyr a pokračoval ve stoupání. Asfalt se zlepšil. Podezříval jsem, že jedu místy, kde se pojede Tour. Zřejmě ne, ale pár kilometrů jižněji rozhodně. Asi to vzali při jednom. Stoupání člověka odměňuje výhledy. Obzvlášť ten z malého mostu přes velkou rokli se mi líbil.

![image](11_1.jpg)

cyklisté kam se podíváš\
V Annecy jsem si dal k obědu Veggie whooper se salátem. Přečetl jsem si, co bych měl vědět, před tím než dojedu do Švýcarska. Dozvěděl jsem se například, že mají zásuvky typu J. Koho sakra baví vymýšlet nové a nové typy zásuvek. Ta německá typu C je dostatečná pro všechny. Jdou do ní dát naše E a je bezpečná. Taky jsem se dočetl, že na wifi budu potřebovat telefonní číslo. Mám dvě tak asi dobrý.\
Čekala mě poslední hora ve francii. Poslední ale nezanedbatelná. 623 výškových metrů konsekutivního stoupání na patnácti kilometrech. Ale pak to samé zpátky dolů Překvapil mě pohídkový zavěšený most. Sice rokli přejel po moderním asfaltovém mostě, ale pěšky jsem si šel projít i ten historický. Mezi nášlapy bylo vidět dolů a bylo mi z toho blivno.

![image](11_2.jpg)

Před sjezdem jsem si pustil Dana Vertiga. Jeho Vaneboneva odehrávající se v Ženevě mi přišlo jako dobrý sountrack na přijezd ke stejnojmennému jezeru. Před hranicemi jsem ho ale radši vypnul. Společně s roamingem a radši i caflikem na data.\
Přejezd rozopaným Saint-Julien-en-Genevois nebyl nic moc, ale po přejedz hranic mě čekal šok. Perly je špinavé, plné aut a socialistických paneláků. Auta jsou úplně všude a co víc, vžichni jezdí jako prasata. Další předměstí nebylo o nic lepší a samotná Ženeva se nesla v obdobném duchu. Měl jsem pocit, že nejsem v jednom z nejbohatších měst na světě, ale někde na předměstí Bělehradu. Alespoň tam měli městskou WiFi. Vygooglil jsem co v Ženevě neminout. Na nevyšším místě byla fontána na jezeře. Ta byla přímo naproti mě a upřímně.. kdyby někdo natočil zahradní hadici směrem vzhůru, docílil by obdobného efektu.\
Lidé kolem mě byli směska všdch ras co znám. A všech sociálních úrovní. Jak jsem se tak rozhlížel okolo sebe, přišlo mi, že Ženeva je kombinací spousty měst, kde jsem už byl. Jenže tak nějak si z nich vždy vybrala něco, co jsem na nich neměl rád.

![image](11_3.jpg)

Byla neděle večer. Obchody už byly zavřené. Zastavil jsem se v McDonald's omrknout ceny oproti francii. Mírný nárůst, ale nijak dramatický. Dal jsem si salát, dva obyč malé burgery a při jídle jsem na mapě studoval kde přespat. Zdálo se, že 10 km ode mně už budu mimo spáry tohohle hnusu. Kolem řeky se tam byly lesíky a lesíky skýtají útočiště.\
Vyrazil jsem tedy po žlutých ochranných pruzích a co pár vteřin stál na červené. Za městem podél jezera ale zuačala být silnice hezká a rovná a jeden celý pruh byl věnovaný kolům. Obyčejná kola ale nikdo neměl. Všichni jezdili s motorem.\
Lesík jsem našel a vypadal docela útulně. Opět jsem ale byl nedaleko letiště a co pár minut slyšel startující letadla. Blízko mě taky byla na stromě zavěšená popelnice s nějakým tajemným mechanismem a solárním panelem. Vůbec jsem nepochopil co tím autor myslel. Jako past na cykloturisty z čech to ale nepůsobilo. Natáhl jsem se do hamaky bez stříšky doufaje že pršet nebude a po chvíli usnul.

### 12.6. Lepší se to

Nepršelo. Ani ta letadla mě v noci neobtěžovala. V sedm jsem vstal a začal balit. Trvalo mi to půl hodiny, ale stihl jsem 4 Vosečkovy šikany. Taky jsem provedl pár jógových protažení, ale když jsem nasedl na kolo, cítil ztuhnutí a bolest snad ve všech koutech těla. Bylo třeba to rozhýbat.\
Lidl byl ode mě skoro přesně dvacet kilometrů. Dvacet před snídaní? Tenhle styl jsem aplikoval ve Vietnamu. Po patnácti kilometrech kolem jezera jsem ale cítil, že takhle to nepůjde. V Nyonu jsem zastavil a šel nakoupit do Coopu. Ceny mě moc nepotěšily. Kus koláče za 8 CHF? Jako vypadal hodně fér, ale dvě kila.. ani náhodou. Tuňák ale stál 1,2 a dle složení vypadal fér. Malý bílý chleba se dal pořídiit za 2 a cukry jsem se rozhodl načerpat z Coca-Coly. 27 kostek cukru na láhev mi někdo kdysi říkal. Koupil jsem jí litr za 2. Cola sice má kofein, ale moje závislost si říkala o kávu. Coop měl i kafostroj a za 2,9 dokázal uvařit střední latté. Ideál.\
Coop byl přímo u nádraží. Dalo se tam tak sednout na lavičku a spořádat co jsem koupil. Překvapily mě hned dvě věci. Švýcarský vlak měl na tuty české vagony a zvuk P.A. měl stejný jingle jako česká nádraží.\
A vlastně mě překvapila ještě věc třetí. Serisní stojan na kola u cykloparkoviště nebyl rozkradený a rozbitý. Utáhl jsem tak hlávko a dofoukal pneu. Při stoupání tak odpadl praskající zvuk z řídítek, což jsem hodnotil nadmíru pozitivně.\
V Lausanne jsem chtěl odbočit od jezera a nevykoupat se v něm by byla škoda. Řekl jsem si, že pojedu až do poledne a pak se uvrtnu na nějakou pláž, umeju se, vyperu a pak si půjdu doopálit světlá místa. Podél jezera se jelo dobře. Silnice byla poměrně velká, ale měla žluté ochranné cyklopruhy. Asi na 5 kilometrů se na mě nalepil nějaký cyklista, ale protože už mi najela kola i kafe, jel jsem průměrně 30 a když mě poté předjel, říkal s úsměvem na tváři, že se za mnou jelo fantasticky. Rovnou mohl říct, že jsem tlustej a proto vytvářím velký vzduchový pytel! Ne, můžou za to tašky.\
V poledne jsem opravdu našel pláž/park. Vypral jsem, vykoupal jsem se, rožízl si o kamení nohu na několika místech, vydezinfikoval a zalepil si to, natáhl se na sluníčku a pustil se do knížky [Dopamine Nation](). Strávil jsem tam dobře tři hodiny. Koukal jsem, jak se na protšjší straně z hor vypařuje voda a formují se krásné Cumulonimby.. aspoň myslím. Prostě ty fluffy mraky.

![image](12_1.jpg)

Lausanne spravilo můj špatný dojem ze Švýcarských měst. Aut je tam sice pořád bambilion, ale město to bylo hezké. Trojrozměrné, neb podobně jako Hong Kong je postavené na srázu, s výhledem na vodu a hory, takže stoje u paty jednoho domu, kouká člověk na střechu dalších. Mosty se několika úrovňově kříží a pod zemí je ještě nekolik úrovní tunelů do metra. Na rozdíl od Hong Kongu, ale Lausaanne není město nové, ale historické. Na kopečcích má katerdály a ulice jsou plné Švýcarských barevných domků. 

![image](12_2.jpg)

Ke katedrále jsem jel především proto, že kousek od ní byl Lidl. Moje tajná zbraň v drahých zemích. Doufal jsem, že i ve Švýcarsku mě Lidl zachrání. A vyšlo to. Vlastně mi přišlo absurdní, že některé věci byly stejně drahé jako v Čechách. Zdaleka ne všechny. Dalo se nakoupit klidně za trojnásobek českého standardu, ale bůrek (jo fakt tam měli čerstvě upečený bůrek), půl kilový tvaroh, 2 banány a plechovka fazolí v rajčatové omáčce mě stály 8,5 CHF. To šlo! Banány a bůrek jsem zkonzumoval rovnou. Čekla mě výšlap ze čtyřset do tisíci metrů.\
Všechna kola která mě na tom výšlapu minula byla elektrická. V trojrozměnených městech dává elektrokolo smysl. A vlastně mě hrálo u srdíčka, že je lidé používají. Taky mě ale nechávala v prachu cesty. Naproti tomu, já zas nechával v prachu cesty auta. A to i při rycholsti 8 km/h nebo tak něco. Vlastně to připomínalo páteční odpolední výstup na Zenklovu. Kolona od nevidím do nevidím. Poslední třetina stoupání už byla po velké silnici číslo 1. Ta teoreticky vede až do Bernu. Řekl jsem si, že se hlavnímu městu zkusím přiblížit co nejvíc to půjde a silnici číslo 1 opustím jen pokud bude hnusná. A hnusná nebyla. Až do večera jsem jel převážně zkopce a užíval si výhledů do krajiny, ne úplně nepodobné české republice, ale přece jen hornatější a malebnější.\
V půl deváté už jsem byl grogy. Sjel jsem ze silnice a dal se hledat si místo k odpočinku. Taky jsem chtěl něco napsat. Zatím jsem totiž ze Švýcarska nepoznamenal nic, i když se mi hlavou honilo hodně. Našel jsem si místo s výhledem na západ slunce, lavičkou a stolkem u stromu, na kterém kvetly květy vypadající jako zelené růže. Pod stromem byl WV Up! a v něm děda četl noviny. Něco mi nadšeně francozsky vykládal a po dlouhém monologu se zetal: *Comprende?*. Když jsem mu odpověděl, že moc ne. Zopakoval celou tu řeč znova akorát podstatně víc mával rukama. Usmál jsem se na něj, on mi pantomimou naznačil, že je unavený, nasedl do auta a odjel s otevřenými dveřmi. Asi byl unavenější než si myslel.

![image](12_3.jpg)

Natáhl jsem se pod širákem a hvězdy nade mnou krásně zářily. Měsíce už zbýval jen srpek. Zřejmě jsem byl na cestě už docela dlouho.

### 13.6. Konečně to správné Švýcarsko

Noc pod hvězdami znamená noc v ukrutné zimě. Musel jsem si vzít jegrovky a svetřík a stejně to nebylo ono. Nějak jsem to ale doklepal do půl osmé, sbalil se, trochu si zacvičil a vyrazil směr Bern.\
Střídavě po jedničce a po menší cestě. Čekalo mě už jen asi 400 metrů stoupání. V Lidlu jsem se zastavil pro snídani a svačinu. Že jsem byl v tom Švýcarsku, koupil jsem si nějaký lokální fancy sýr. Ve slevněce :D. Odér byl silný, ale chuť výborná. Říkal jsem si, že cestou dobiju telefon. Vědel jsem, že ve Švýcarsku jsou J zásuvky, ale zastavil jsem se v mekáči, jestli náhodou nemají nějaké kombinované. V itálii třeba jde zapoit do těch jejich trojdírových naše dvoj vidlice. Ve Švýcarsku to ale nejde.

![image](13_1.jpg)

Taky jsem si všiml, že jsem se přesunul z Francouzské oblasti do oblasti s Nemčinou. Měkké *Bon Jour* nahradilo tvrdé *Grüezi*.\
Nemít internet v mobilu je zvláštně osvobozující. Kde jsou ty doby, kdy jsem se mu záměrně vyhýbal. Člověk se opravdu víc věnuje věcem kolem sebe. V jedné pauze při stoupání na kopec před hlavním městem jsem si sedl na lavičku a sledoval orly jak krouží nad polem a vyhlíží myši. Opravdu to byli orli. Žádná káňata, nebo poštolky, i když i těch je ve švýcarsku požehnaně. Opravdu to byli orli. Seděl jsem tam asi dvacet minut a obdivoval jejich ladné kroužení ve vzduchu a říkal si, že lítat musí být velká paráda.\
Do Bernu jsem dorazil v poledne. Oproti Ženevě má Bern krásné historické cetrum v zátočíně řeky. Obchody v podloubí na člověka nijak zvlášť nekřičí, na kostkách v ulicích se dá jezdit i na silničce, i když to velká paráda není a cetrem jezdí tramvaje a trolejbusy.

![image](13_2.jpg)

Co víc, není přecpaný lidmi ani auty, cyklistů je v něm požehnaně. A co je nejvíc, na historické cetnrum jsou z opačné strany řeky krásné výhledy.

![image](13_3.jpg)

I ta nehistorická část je fajn. Je v ní klid, hezké rovné silnice s cykloopatřeními a barevné domky.\
Velkou silnici číslo 1 jsem na cestě z Bernu ven vyměnil za cyklostezku 34. Ta velka přes vesničky a potkával jsem na ní více méně jen cyklisty. Teda.. elektrocyklisty. Poměr motorových kol vůči standardním byl tak 5:1. Ale nebylo se čemu divit, Švýcaři na to mají. Do Zurichu to bylo 130 kilometrů. Chtěl jsem toho ukousnout dost před západem slunka. Na čtyřicátém kilometru mě ale opouštěly síly. Dojedl jsem čokoládu, dal si trochu budákového másla a rozhodl se, že do deseti kilometrů na hezkém místě zakotvím. Po asi kilometru jsem jel hezkým lesem, kde by to šlo, ale přišlo mi to příliš brzy. Výhled na přehradu o pár kilometrů mě lákal, ale lesík byl na příšerném srázu. Nakonec jsem zatočil do fádně vypadajícího lesíka za pšeničným polem u kterého měl být lom. Do lomu jet nešlo ale v lese jsem narazil na jackpot. Chatičku i s ohništěm. Po ohni jsem nijak netoužil, ale domeček mi přišel vhod.

![image](13_4.jpg)

### 14.6. Přes vesničky

Zpětně jsem zjistil, že  v noci bylo 8˚C. To vysvětluje, proč jsem se vzbudil a musel se obléct do mikiny, jegrovek a pletených ponožek. Měl jsem radost, že jsem je netahal zbytečně. Stejně mi ale byla zima.\
Ráno jsem si ve své chatce zacvičil jógu a zvládl šest Vosečkových šikan. To už je docela výkon. Můj cíl je deset. Pár lidí mi mávalo a usmívalo se na mě. Od Lausanne se mi Švýcarsko líbí čím dál víc. Při výjezdu jsem si kladl typickou otázku *Dvacet před snídaní?*, ale Lidl jsem potkal po patnácti.\
Zurich ode mně byl ještě 80 kilometrů. Cesta přes vesničky byla hezká a rozhodl jsem se v ní pokračovat. Asi po dvaceti kilometrech mě napadlo, že ve Švýcarsku jsem nebyl v ikee. Konzultace s mapou ukázala, že je téměř na mojí cestě asi 20 kilometrů před Zurichem. Budu tam tedy na oběd a ještě nebude pozdě na kvanta kávy. Ideál!\
Celé dopoledne jsem tedy zatáčel sem a tam po třicet čtyřce. Párkrát jsem jí ztratil, ale díky offline mapám zase našel.\
Ve Švýcarských vesničkách mají všude taková obří stavení. Je to zřejmě stodola, stáj i dům pro celou rodinu.

![image](14_1.jpg)

Naposledy jsem se koupal v jezeru ženeva a už jsem to na sobě cítil. Ne že bych nějak moc páchnul, ale ta ulepenost od potu je otravná. Naštěstí jsem narazil na plážičku u krásně modré řeky, očistil tam sebe a vypral spodní prádlo.

![image](14_2.jpg)

Bylo to super, ale jestli to bylo bůhví jak ku prospěchu těžko říct. Když jsem se k ikee přiblížil, objevil jsem, že mě čeká překročení hřebenu oddělujícího dvě údolí vedoucí do Zurichu. A krpál to tedy byl značný. V jistou chvíli hodně přes 10%. Slunko lehce po poledni se do mně opřelo plnou silou. Ale co bych neudělal pro výzkum ikeí že?\
Nahoře měli studánku a lavičku. Obojí mi hodně přišlo vhod. Opláchnutý a napitý ledové vody jsem sjel kopec shora dolů. V podstatě jsem jenom brzdil, byla to velká škoda, ale nešlo to jinak.\
Ve Švýcarsku IKEA nemá prodavačky. Mají displeje jako v McDonald's, ale k nim mají extrémně milou paní, která restaurací prochází, povídá si s lidmi a vtipkuje. Možná to ale je výhoda jen ikey v Zurichu.
